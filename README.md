# kudos: Σύστημα ασφαλής εκκένωσης κτιρίων και διαχείρισης πολλαπλών Raspberry Pi συσκευών

Προτείνουμε το σχεδιασμό και την υλοποίηση ενός ευφυούς συστήματος που βοηθά στην ασφαλή εκκένωση κτιρίων (π.χ. σχολεία, δημόσιες υπηρεσίες) σε περίπτωση έκτακτης ανάγκης όπως πυρκαγιές, σεισμοί κλπ. Σε ένα τέτοιο σενάριο, το βασικό ζητούμενο είναι η ομαλή και οργανωμένη μετακίνηση των ανθρώπων από το εσωτερικό του κτιρίου σε κάποιο ασφαλές σημείο, με παράλληλη αποφυγή αδιεξόδων και επικίνδυνων σημείων στο εσωτερικό των κτιρίων λόγω φωτιάς, καπνού, συντριμμιών κλπ. 
Το σύστημα θα αποτελείται από  επιμέρους σταθμούς «παρατήρησης και ειδοποίησης» που θα βρίσκονται τοποθετημένοι σε συγκεκριμένα σημεία στο κτίριο. Κάθε σταθμός θα βασίζεται αποκλειστικά σε ανοιχτό υλικό και θα περιλαμβάνει ένα Raspberry Pi 3, κατάλληλους αισθητήρες και συμπληρωματικό υλικό (π.χ. ηχεία). Όταν εντοπίζεται συγκεκριμένη έκτακτη ανάγκη, οι σταθμοί θα παρέχουν διαρκώς αντίστοιχες συγκεκριμένες οδηγίες μέσω ειδικών ηχητικών μηνυμάτων ώστε να βοηθούν την ασφαλή μετακίνηση των ανθρώπων από κάποια επικίνδυνη ζώνη μέσα σε ένα κτίριο προς ένα ασφαλές σημείο ακόμη και σε συνθήκες περιορισμένης ορατότητας.
Ένα σημαντικό σημείο διαφοροποίησης της συγκεκριμένης πρότασης σε σχέση με άλλα παρόμοια συστήματα είναι η υποστήριξη της δυνατότητας συνεργασίας μεταξύ των επιμέρους σταθμών «παρατήρησης και ειδοποίησης» καθώς και της απομακρυσμένης διαχείρισης τους. Η συνεργασία θα επιτρέπει στους σταθμούς να ενημερώνονται για συγκεκριμένα τοπικά γεγονότα από κάποιον άλλο σταθμό ενώ η υποστήριξη κεντρικής διαχείρισης θα παρέχει τη δυνατότητα επίβλεψης του συστήματος και εκτέλεσης κάποιου σεναρίου από ένα καθορισμένο κεντρικό σημείο.
Γενικότερα, η απομακρυσμένη διαχείριση πολλαπλών φυσικών συσκευών και η ανάγκη για εύκολη επικοινωνία και ανταλλαγή πληροφοριών αποτελούν βασικές απαιτήσεις για την υλοποίηση συστημάτων που βασίζονται στη χρήση πολλαπλών υπολογιστικών συσκευών.  Για το σκοπό αυτό, στα πλαίσια της υλοποίησης του προτεινόμενου συστήματος, σκοπεύουμε παράλληλα να υλοποιήσουμε μια ολοκληρωμένη βιβλιοθήκη λογισμικού (αποκλειστικά ανοιχτού κώδικα) γραμμένη στη γλώσσα προγραμματισμού Python που θα διευκολύνει την ανάπτυξη εφαρμογών με παρόμοιες απαιτήσεις. Η βιβλιοθήκη θα είναι γενική για να μπορεί μελλοντικά να αξιοποιηθεί και να επεκταθεί για την υλοποίηση εφαρμογών που βασίζονται στη συντονισμένη λειτουργία πολλαπλών συσκευών Raspberry Pi 3.
Τέλος, το σύστημα που προτείνουμε μπορεί να επεκταθεί μελλοντικά με την προσθήκη επιπλέον λειτουργιών μέσω της υποστήριξης καινούργιου υλικού ενώ και η βιβλιοθήκη μπορεί να αξιοποιηθεί είτε σε παρόμοιες εφαρμογές είτε αυτόνομα. Για παράδειγμα, θα μπορούσε να αποτελέσει τη βάση για τη δημιουργία ενός ευέλικτου συστήματος απομακρυσμένης διαχείρισης πολλαπλών συσκευών  Raspberry Pi 3 που βρίσκονται εγκατεστημένα σε κάποιο σχολικό εργαστήριο.

Απαιτούμενο υλικό:

•	Τρία ή περισσότερα Raspberry Pi 3, που θα αποτελούν τις βασικές μονάδες του συστήματος 

•	Αισθητήρες (κίνησης, θερμοκρασίας, υγρασίας)

•	Ηχεία

•	Διακόπτες και κουμπιά, προκειμένου στα πλαίσια της επίδειξης της λειτουργίας να ενεργοποιούμε ορισμένα σημαντικά εξωτερικά γεγονότα π.χ. κάποιος σεισμός.
